---
layout: post
title: "[已认领待录入]棨民国辛酉谱"
author: "廖耀湘"
category: "廖耀湘文集"
tags: 分类
date:  1921-10-01 00:00:00 +0000
---


谱者，何（编者按：疑为“可”字笔误）详姓氏而清支派者也。考氏族谱，谓我祖系出文王裔伯廖，则远于周。谓出黄帝裔廖叔安，则去轩辕为尤远。文献不足，几等杞宋无征。老谱断自元镇公，有世可次者十二代。

自宋理安公宦吴，遂隶籍于吴之太和，七传至淇惠公，由吴迁楚，子孙蕃育，布满荆南。各族其族，各谱其谱。十三传至城景、城象二公，隶籍宁邑芙蓉圩，为今之廖家滩。

象公生万泰、万邦、万安、万定四公。泰公生添祥、添禄二公。

祥公生元镇、元钟二公。元镇公官邵，遂隶籍于邵之西宁上一村廖家巷子，因而著名。元镇公夫妇殁葬本处，庐墓在焉。

元镇公生宗禄、宗定、宗荣、宗寿、宗亮、宗启六公。启公子孙涉川多登迹者。禄公居大田村坳头牛郎山青聪庙马块里。定、亮二公仍倚庐墓而居焉。荣公居濠塘曹家垅、茅坪言二铺、开头青聪庙。寿公居贺井晓山冲。镇公犹子宗高公居长冲铺鹅鸭庙，皆在本邑，相距数十里或百里而遥，丁口日繁，于是或居邵，或返宁，迁徙无常，谱难大合。

从前谱牒，禄、荣二公与定房之居宁者，一合于前清康熙乙未，再合于嘉庆庚午，三合于同治庚午，而寿、亮各房不与焉。定房之在邵者，与亮、寿两房同治丁卯合修，而禄、荣各房不与焉。

民国肇兴，组合续修甲寅、丁巳二谱，又复分合歧见，算臻完善。

岁辛酉会议合修，奈时丁大乱，斗米千钱，艰于派费，权将两帙卷首之行述传赞，删除意见，妥为改正，公撰序言冠于编首，以示大义而敦雍睦。其于敬宗修族之道，庶乎近之。

后为廖者，念先祖之旧德，展锡类之孝思，亲其所疏，七五县可以大合，近以及远，念一省并宜通修。犹之黄河九曲，源于昆仑；长江万里，发于青海。寻流溯源，同归一本。是又我等所厚望也夫。

*中华民国十年辛酉古历葭月下浣谷旦合族公撰*

*十八世孙耀湘建楚氏原沐手敬书*


>*录入校对：寒庭暮晚*
